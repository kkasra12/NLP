از سال 1388 در راستای حمایت جوانان برای تأمین بخشی از هزینه‌های ازدواج شبکه بانکی به طور رسمی اقدام به پرداخت وام ازدواج کردند. بر اساس آن وام ازدواج در قالب تسهیلات قرض الحسنه و با کارمزد چهار درصد به زوجین اعطا می‌شود. تا سال 1395 با وجود تورم‌های اقتصادی در کشور مبلغ این وام برای هر زوج 3میلیون تومان بود که در این سال با پیشنهاد نمایندگان مجلس در راستای افزایش نرخ قیمت‌ها و با وجود مخالفت‌های دولت میزان این مبلغ با رشد سه برابری به 10 میلیون و در سال397 به 15 میلیون با همان شیوه سود و باز پرداخت رسید.

باید خاطرنشان کرد این مبلغ در برنامه بودجه 98 از 15 میلیون به 30 میلیون برای هر زوج با اقساط 60 ماهه (5 ساله) خواهد رسید.

با توجه به مبلغ "وام ازدوج" که براساس گزارش پیشین تبیان، تنها در ایران به جوانان تعلق می‌گیرد و در سایر کشورها وامی با مضمون وام ازدواج وجود ندارد چه مقدار از هزینه‌های ازدواج را تأمین می‌کند. از این رو میانگین هزینه‌های مراسم ازدواج به تفکیک کلان شهر، شهر و روستا بدین شرح است:

هزینه لباس عروس؛
به سه طریق می‌توان لباس عروس تهیه کرد: اجاره، خرید، قرض گرفتن.

- اجاره لباس عروس در مزون‌های وسط و جنوب شهرتهران از 600 هزار تا 3 میلیون تومان بر اساس مدل، جنس و میزان کاردستی که روی آن انجام شده، متغییر است. هزینه اجاره همین لباس در مزون‌های شمال شهرتهران از قیمت پایه 3 میلیون تومان آغاز می‌شود. در شهرها و شهرستان‌های دیگر این مبلغ از 400 هزار تا 3 میلیون تومان نیز متغییر است. البته اجاره تور و شنل نیز جدا محاسبه می‌شود که بسته به اندازه تور و مدل شنل از 300 تا 1 ونیم میلیون تومان است.

- خرید لباس عروس؛ بسته به انتخاب پارچه، مدل لباس، میزان سنگ و مروارید و کارشدن روی آن از 2500 میلیون شروع و گاه تا 25 میلیون و بیشتر هم درتهران وجود دارد. البته باید گفت خرید لباس عروس دوخته شده مختص خود فرد با لباس عروس دوخته شده موجود در مزون نیز دارای تفاوت قیمت است. در شهرهای دیگر برای خرید یک لباس عروس باید مبلغی بین 1میلیون 200 تا 15میلیون نیز در نظر گرفت. معمولاً در روستاها مزون‌های لباس عروس وجود ندارد و باید برای تهیه آن به شهر مراجعه کنند. هزینه لباس عروس‌های محلی که متناسب با فرهنگ بومی مناطق مختلف مانند ترکمن، بلوچ، عرب و... است نیز به سبب کار دست بودن  و طرح‌های سنتی از قیمت پایه 800 هزارتومان آغاز می‌شود.

- روش کم هزینه دیگر برای تهیه لباس عروس، قرض گرفتن از دوستان و آشنایانی است که قبلاً آن را خریداری کرده‌اند و تنها باید هزینه خشکشویی آن را بدهند.

هزینه لباس داماد؛
قیمت پایه برای خرید لباس دامادی شامل کت و شلوار، پیراهن و کفش بسته به مرکز خرید و مارکی که خانواده‌ها انتخاب می‌کنند متفاوت است. قیمت پیراهن مردانه سفید در معمولی‌ترین حالت از 80 هزارتومان شروع و بر اساس جنس و دکمه‌ها و مدل آن تا 200 هزار تومان می‌رسد. قیمت کفش از 180 تا دومیلیون تومان در بازار متفاوت است.

کت و شلوار بدون درنظر گرفتن برند بودن در مرکز و جنوب شهر تهران از 450 هزارتومان آغاز می‌شود و با نزدیک شدن به شمال شهر و برند بودن آن به رقمی حدود 15 میلیون نیز می‌رسد. در شهرهای دیگر نیز شروع پایه از 250 هزار تومان آغاز می‌شود. لباس داماد نیز همانند لباس عروس در برخی از مناطق کشور بومی و محلی است که قیمت آنها نیز بر اساس کلاه، شال کمر، شلوار و پیراهن نیز متفاوت است.

ماشین و دسته گل عروس؛
بسته به استفاده از گل طبیعی یا مصنوعی نیز قیمت گل‌آرایی ماشین متفاوت است. در انتخاب گل طبیعی نیز گل‌های رز قیمت بالاتری نسبت به سایر گل‌های داوودی به خود اختصاص می‌دهند. پایه گل‌آرایی ماشین عروس در تهران از 300  و در شهرستان‌ها از 200 هزار تومان شروع می‌شود. همچنین هزینه دسته‌گل عروس در تهران از 150 هزار و در شهرهای دیگر از 100 هزار تومان آغاز می‌شود و با توجه به مدل و نوع گل‌ها به رقم‌های 1میلیون و 500 هم می‌رسد.

عکاسی و فیلم‌برداری؛
شروع مبلغ برای تنها یک آلبوم دیجیتال همراه با  فیلم‌برداری از مراسم  عروسی در تهران از 3 میلیون آغازم می‌شود. به این مبلغ باید هزینه اجاره باغ جهت عکاسی، اجاره دوربین هلی شات و کرین، عکاسی اسپرت از عروس و داماد و ساخت کلیپ در شمال و یا خارج از کشور و... را نیز جدا اضافه کرد که گاهی تا 150میلیون می‌رسد. قیمت فیلم‌برداری با حداقلی‌ترین خدمات در شهرستان‌ها نیز از 1 و نیم میلیون آغاز می‌شود. البته آن دسته از عروس و دامادهایی که فقط می‌خواهند از مراسمشان عکس یادگاری داشته باشند قیمت پایه‌ای در تهران برای آتلیه حدود 1 ونیم میلیون و در شهرستان‌ها حدوداً 400 هزارتومان است.

آرایشگاه عروس و داماد؛
در تهران قیمت آرایشگاه عروس تنها برای آرایش و شینیون مو از 800 تومان آغاز و گاه تا 20 میلیون نیز می‌رسد. برند بودن آرایشگاه و آرایشگر نیز در افزایش قیمت بی‌تأثیر نیست. این قیمت در شهرهای مختلف از 300هزارتومان شروع و تا 2 میلیون در حال تغییر است. البته باید در آرایشگاه عروس خدماتی چون رنگ مو، لنز، کاشت ناخن و... را به‌صورت مجزا در قرارداد محاسبه کرد.

قبل از سال 1390 شاید اگر می‌شنیدیم دامادها هم باید برای شب دامادی آرایشگاه رزرو کنند برایمان خنده‌آور بود اما اکنون دامادها نیز مانند عروس باید از قبیل وقت آرایشگاه بگیرند. کوتاهی مو، سشوار کشیدن، مرتب کردن ریش، ماسک صورت و... برای دامادها از 100 هزارتومان تا 2 میلیون تومان هزینه دارد. البته این آرایشگاه رفتن داماد در کلان‌شهر و شهرهای بزرگ مرسوم است و در نواحی دیگر کشور هزینه‌ای را به خود اختصاص نمی‌دهد.

هزینه تالار؛
هزینه تالار بسته به کیفیت مکان، نوع سرو و منوی انتخابی غذا، دسر، نوشیدنی و همچنین خدماتی ازجمله بادکنک آرایی، گل‌آرایی، آتش‌بازی، موزیک، نور پرداری، سلف‌سرویس بودن غذا، پارکینگ و... از نفری 30 هزار تومان آغاز تا به رقم‌هایی چون نفری یک‌میلیون تومان نیز می‌رسد. در بررسی‌های قیمتی از دو تالار در تهران به‌جز هزینه ورودی و پارکینگ تنها هزینه غذا برای هر نفر در بهمن 1397 نفری 50 هزارتومان درازای سه نوع غذا بوده است. همچنین برای دو نوع غذا درازای هر مهمان این مبلغ 30 هزارتومان و در سمنان این مبلغ برای دو نوع غذای کوبیده و جوجه به ازای هر مهمان 25 هزار تومان است.

اگر حداقل‌ترین قیمت را برای برگزاری یک مراسم ازدواج برای 300 نفر محاسبه کنیم:

اجاره لباس عروس همراه با تور و شنل = 1/200/000 تومان
هزینه آرایشگاه عروس = 1/200/000 تومان
هزینه لباس داماد = 800/000 تومان
هزینه آرایشگاه داماد = 100/000 تومان
هزینه ماشین و دسته‌گل عروس= 450/000 تومان
کارت عروسی هر عدد2000 تومان = 600/000تومان
عکاسی و فیلم‌برداری=4/000/000 تومان
تالار پذیرایی به ازای هر نفر 30 هزار تومان= 9/000/000 تومان
 ورودی تالار و پارکینگ = 2/000/000تومان
خرید شیرینی(خشک) و میوه (سه نوع) = 2/500/000 تومان

بدون در نظر گرفتن هزینه خرید حلقه، ساعت و سرویس طلا که ممکن است بنا بر رسومات موقع عقد خریداری شود و بنا بر نظر برخی از زوج‌ها به علت قیمت بالای آن جایگزین‌هایی برای آن‌ در نظر بگیرند، هزینه یک عروسی با حداقل‌ترین قیمت‌ها برای 300 نفر با دو نوع شام در مرکز شهر حدود 22 میلیون تومان خواهد شد. بر اساس وام 15 میلیونی که به هریک از زوج‌ها تعلق می‌گیرد آن‌ها باید حدوداً 7 میلیون تومان از پس‌انداز خود به آن اضافه کنند تا بتوانند مراسم ازدواجشان را برگزار کنند.

البته باید گفت"وام ازدواج" قرار است یک کمک‌هزینه برای ازدواج باشد نه وامی برای تأمین همه هزینه‌های ازدواج، خرید خانه و تهیه جهیزیه. این وام می‌تواند تا یک بخشی از هزینه‌های ازدواج را مرتفع سازد. در خرید جهیزیه نیز اگر به صورت معمول نه اشرافی و تجملاتی خریداری شود این مبلغ می‌تواند تا حدی پاسخ‌گو باشد.

اگر قانون تسهیل ازدواج جوانان که سال 1384 در مجلس شورای اسلامی به تصویب رسیده است، محقق شود همراه با این وام ازدواج، جوانان با استرس و فشار کمتری می‌توانند تشکیل زندگی دهند. به طور مثال براساس این قانون؛ باید نهادهای عمومی نظیر شهرداری، اوقاف، امور خیریه و با بهره‌گیری از همکاری و امکانات وزارت مسکن و شهرسازی و بنیاد مسکن انقلاب اسلامی و استفاده از زمین‌های دولتی یا زمین‌های اهدایی خیرین، واحدهای ساختمانی به‌عنوان «مسکن موقت» احداث کرده و آن‌ها را در اختیار زوج‌های جوان با اجاره مناسب قرار دهند. مدت استفاده هر زوج متقاضی از این واحدها حداکثر سه سال است.

یا کلیه دستگاه‌های دولتی، نهادهای عمومی و شهرداری‌های دارای تسهیلات رفاهی، فرهنگسرا و تالار، باشگاه و اردوگاه موظف‌اند با هماهنگی کمیته سامان ازدواج، فضاها مذکور را برای برگزاری جشن و مراسم ازدواج در اختیار زوج‌های واجد شرایط قرار دهند.

یا در ماده 4 این قانون آمده است، دولت باید هر یک از خانواده‌های جوان عضو صندوق که هیچ‌یک از زوجین اشتغال به کار یا منبع درآمدی نداشته باشند، حداکثر تا مدت دو سال پس از تاریخ ازدواج مبلغی به‌عنوان کمک‌هزینه زندگی به‌صورت قرض‌الحسنه پرداخت کنند، سقف مبلغ مذکور را کمیته سامان ازدواج متناسب با سرمایه صندوق تعیین خواهد نمود.

اما پس از گذشت 13سال از تصویب این قوانین، تنها "وام ازدواج" به عنوان خدمات دولت جهت تسهیل ازدواج جوانان درحال اجرا است. 
