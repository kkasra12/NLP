«احمد ابوالغیظ» دبیر کل اتحادیه عرب در حاشیه نشست مشترک رهبران عربی با اتحادیه اروپا در شرم الشیخ، ایران و ترکیه را به دخالت در سوریه، یمن و لیبی متهم کرد. 
ابولغیظ گفت: اتحادیه عرب به همراه اتحادیه اروپا نگرانی مشترکی در زمینه بحران در لیبی، سوریه و یمن و مداخله خارجی در این کشورها از سوی ایران و ترکیه دارند.

وی تاکید کرد که برای حل وفصل بحران در این سه کشور هیچ راه حل نظامی وجود ندارد. دبیرکل اتحادیه عرب همچنین خواستار حفظ یکپارچگی ارضی سوریه، یمن و لیبی شد.

اظهارات احمد ابولغیظ در حالی مطرح می‌شود که دو عضو اتحادیه عرب یعنی عربستان سعودی و امارات عربی عامل اصلی بروزبحران در یمن محسوب می‌شوند و حملات نظامی این کشورها در قالب ائتلاف سعودی علیه یمن منجر به کشتار هزاران غیرنظامی در این کشور شده است. همچنین کمکهای تسلیحاتی و مالی این کشورها به معارضان سوری از عوامل تشدید بحران در سوریه طی سالهای گذشته بوده است.

 نخستین اجلاس عربی- اروپایی از روز یکشنبه در شرم الشیخ مصر آغاز به کار کرده است و تا روز دوشنبه ادامه خواهد داشت. این اجلاس با شعار «سرمایه‌گذاری در ثبات» به بررسی چگونگی تحقق ثبات در منطقه، خطرات تروریسم، روند سازش در غرب آسیا، مهاجرت غیرقانونی و سرازیر شدن آوارگان به داخل اروپا خواهد پرداخت.

مقامات حدود 50 کشور عربی و اروپایی در این نشست حاضر هستند.
