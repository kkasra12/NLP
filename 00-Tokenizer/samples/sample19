عضو هیئت مدیره بانک عامل بخش مسکن ادامه داد: در کنار این طرح های تشویقی، موضوع تبصره ۳۵ قانون بودجه را هم داریم که دولت اعلام کرده اگر مشتریان بانک ها اقدام به پرداخت یکجای تسهیلات کنند، جرایم دیرکرد را بانک ها می بخشند و سود تسهیلات را نیز دولت پرداخت می کند.

وی اعلام کرد: از این محل، بانک عامل بخش مسکن امکان بخشودگی سود و جریمه دیرکرد بازپرداخت اقساط تسهیلات را اجرا کرده و امسال از آن ظرفیت استفاده کرده است. به این صورت که اگر به عنوان نمونه، یکی از مشتریان بانک، ۴۰ میلیون تومان مطالبات معوق به بانک داشته باشد که نیمی از آن، اصل تسهیلات و نیمی دیگر شامل ۱۰ میلیون تومان سود و ۱۰ میلیون تومان جریمه دیرکرد باشد، وام گیرنده در صورت پرداخت یکجای ۲۰ میلیون تومان اصل تسهیلات، می تواند از بخشودگی ۱۰ میلیون تومانی جریمه دیرکرد از سوی بانک برخوردار شده و دولت هم پرداخت ۱۰ میلیون تومان سود تسهیلات به بانک را بر عهده بگیرد.

وام جعاله ۲۰ میلیونی در سال آینده تمدید می شود؟
عضو هیئت مدیره بانک عامل بخش مسکن درباره تمدید تسهیلات جعاله ۲۰ میلیون تومانی در سال آینده خاطرنشان کرد: این تسهیلات تا پایان امسال تمدید شده است ولی تمدید آن در سال آینده به منابع و مصارف بانک بستگی دارد اما امیدواریم در سال آینده هم بتوانیم آن را تمدید کنیم حتی اگر منابع اجازه دهد، رقم آن را افزایش بدهیم.

وی با تأکید بر اینکه در سال ۹۷ سهم بخش مسکن از تسهیلات بانکی کاهش یافت، افزود: این وظیفه ماست تا این تسهیلات را تقویت کنیم.

احتمال افزایش سقف وام مسکن در سال آینده
این مقام مسئول در شبکه بانکی در خصوص افزایش سقف تسهیلات مسکن گفت: بانک عامل بخش مسکن به بانک مرکزی درخواست افزایش سقف وام مسکن را ارائه داده است اما بانک مرکزی اعلام کرده چون فعلاً بازار ملتهب است در حال حاضر با این درخواست موافقت نمی کنیم با این حال آن را نگه می داریم تا وضعیت بازار سامان یابد. به نظر می رسد با توجه به اینکه التهاب بازار مسکن فروکش کرده، در سال آینده با درخواست ما موافقت شود. با توجه به اینکه قیمت مسکن افزایش داشته، وام های مسکن کارآیی خود را از دست داده اند. بنابراین افزایش سقف وام مسکن یک ضرورت است.

وی با بیان اینکه بانک مرکزی شرایط بازار را در نظر دارد، گفت: البته وزارت راه و شهرسازی هم ترجیح می دهد میزان منابع موجود را به واحدهای بیشتری تخصیص بدهد اگر سقف وام افزایش یابد، لزوماً حجم منابع بیشتر نمی شود بلکه تعداد واحدهایی که از تسهیلات مسکن برخوردار می شوند، کمتر خواهد شد.





#test test 192.168.1.1
