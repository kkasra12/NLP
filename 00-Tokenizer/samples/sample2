فضاپیمای هایابوسا ۲ (Hayabusa 2) متعلق به آژانس فضایی ژاپن (JAXA) بامداد جمعه سوم اسفند موفق به نمونه‌برداری از سطح سیارک ریوگو (Ryugu) شد.

فضاپیمای هایابوسا ۲ در اواخر سال ۲۰۱۴ به فضا پرتاب شد و حدود هشت ماه پیش در مدار سیارک ریوگو قرار گرفت. این فضاپیما پیش از این دو سطح‌نورد کوچک را به سیارک ریوگو فرستاده بود. چندی پیش نیز سطح‌نشین کوچک دیگری به نام MASCOT در سطح این سیارک فرود آمد.

هدف اصلی این ماموریت بررسی دوران ابتدایی شکل‌گیری و تکامل منظومه‌ی شمسی است. چرا که سیارک‌ها اجرام دست‌نخورده‌ای هستند که از زمان شکل‌گیری منظومه‌ی شمسی تا کنون تغییر خاصی در آن‌ها رخ نداده است. هدف دیگر این ماموریت بررسی نقش سیارک‌های شبیه به ریوگو در شکل‌گیری حیات در زمین است.

فضاپیمای هایابوسا ۲ در فازهای مختلفی تلاش خواهد کرد تا داده‌های علمی مورد نیاز را جمع‌آوری کند. نمونه‌برداری از سیارک ریوگو یکی از مهم‌ترین موارد بود که هایابوسا ۲ در اولین مرحله موفق به انجام شد. این فضاپیما برای نمونه‌برداری یک گلوله‌ی پنج گرمی را به سمت سیارک پرتاب کرد. سپس با ابزاری مخصوص موادی که بر اثر برخورد گلوله به بیرون پرتاب‌ شده بودند را جمع‌آوری کرد.

نمونه‌برداری اخیر قرار بود چند ماه زودتر انجام شود. اما داده‌های هایابوسا ۲ نشان داد که سطح سیارک ریوگو سخت‌تر از تصورات پیشین است. بنابراین برای انجام نمونه‌برداری به زمان و اطلاعات بیشتری از محل مورد نظر لازم بود.

هایابوسا ۲ دو بار دیگر هم از سیارک ریوگو نمونه‌برداری خواهد کرد. نمونه‌برداری دوم مشابه مورد اخیر خواهد بود. اما در سومین نمونه‌برداری هایابوسا ۲ گلوله‌ی بزرگ‌تری را به سمت ریوگو پرتاب خواهد کرد. سپس پس از مدتی صبر برای دور شدن گرد و غبار فضاپیما ارتفاع خود را کاهش خواهد داد و از مواد دهانه‌ی برخوردی تازه شکل گرفته نمونه‌برداری خواهد کرد. موادی که حتی پرتوهای اعماق فضا نیز تاثیری بر آن‌ها نگذاشته و کاملا بکر و دست نخورده خواهند بود.

نمونه‌برداری از سطح سیارک ریوگو یکی از مهم‌ترین بخش‌های ماموریت هایابوسا ۲ است. نمونه‌های جمع‌آوری شده در اواخر سال ۲۰۲۰ به زمین بازخواهند گشت. پس از آن دانشمندان در سراسر جهان می‌توانند با ابزارهای دقیق آزمایشگاهی به بررسی این مواد بپردازند.

هایابوسا ۲ تنها ماموریت نمونه‌برداری از سیارک نیست و علاوه بر همتای قبلی‌اش هایابوسا ۱ ماموریت اسیریس-رکس (OSIRIS-Rex) ناسا را نیز باید به این لیست اضافه کرد. فضاپیمای اسیریس رکس در آخرین روز سال ۲۰۱۸ به سیارک بنو (Bennu) رسید و قرار است در سال ۲۰۲۰ از این سیارک نمونه‌برداری کند.

تصویر کاور: نمایی جذاب از از سیارک ریوگو که در جریان نمونه‌برداری از سطح این سیارک ثبت شده است. سایه‌ی فضاپیمای هایابوسا ۲ نیز در تصویر دیده می‌شود.

Credit: JAXA
