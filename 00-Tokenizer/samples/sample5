

پس از مدت‌ها انتظار و انتشار انواع و اقسام گزارش‌ها، تصاویر، ویدیو‌ها و رندرها، سامسونگ بالاخره از گلکسی اس ۱۰ و اس ۱۰ پلاس رونمایی کرد. این دو مدل، شباهت بسیاری زیادی به یکدیگر دارند و روی هم رفته از قابلیت‌های بسیار جذابی بهره می‌برند.در ادامه به مشخصات آن‌ها نگاهی می‌اندازیم.

این دو گوشی از نمایشگرهای خمیده حفره‌دار بهره می‌برند و مهم‌ترین تفاوت آن‌ها، در زمینه‌ی اندازه نمایشگر و تعداد دوربین سلفی است. مدل پلاس از نمایشگر ۶.۴ اینچی Dynamic AMOLED و گلکسی اس ۱۰ هم از نمایشگر ۶.۱ اینچی بهره می‌برد. رزولوشن هر دو نمایشگر هم ۱۴۴۰ در ۳۰۴۰ است.

سامسونگ برای حسگر اثر انگشت این دو گوشی، از فناوری فراصوت استفاده کرده که نسبت به فناوری اپتیکال، سرعت و دقت بیشتری دارد. مانند دیگر پرچم‌داران سامسونگ، این گوشی‌ها هم با توجه به منطقه عرضه، مبتنی بر تراشه اسنپ‌دراگون ۸۵۵ یا اگزینوس ۹۸۲۰ هستند که هر دو تراشه‌های بسیار قدرتمندی محسوب می‌شوند.

گلکسی اس ۱۰ در دو مدل مجهز به ۸ گیگابایت حافظه رم عرضه می­شود که دارای ۱۲۸ یا ۵۱۲ گیگابایت حافظه داخلی هستند. در این رابطه مدل پلاس حرف بیشتری برای گفتن دارد و در سه مدل مجهز به ۸ و ۱۲ گیگابایت حافظه رم روانه‌ی بازار می‌شود و گران‌ترین مدل آن هم از ۱ ترابایت حافظه داخلی بهره می‌برد. علاوه بر این، تمام مدل‌ها از کارت حافظه microSD پشتیبانی می‌کنند و به همین خاطر مطمئنا کاربران این گوشی‌ها با مشکل کمبود حافظه روبرو نخواهند شد.

انرژی مدل پلاس را باتری ۴۱۰۰ میلی­‌آمپر ساعتی تامین می­کند و از تکنولوژی شارژ سریع ۱۵ وات هم پشتیبانی می­کند.همچنین به ­لطف قابلیت شارژ معکوس، پنل پشتی این گوشی می­تواند به­‌ عنوان پد شارژ انجام وظیفه کند.باتری مدل معمولی هم از نوع ۳۴۰۰ میلی­‌آمپر ساعتی است.سرعت شارژ بی‌سیم این گوشی‌ها هم ۱۵ وات است و برای شارژ معکوس، از توان ۹ وات بهره می‌برند.

حالا باید به موضوع مهم دوربین‌ها بپردازیم. گلکسی اس ۱۰ و اس ۱۰ پلاس در پنل پشتی دارای دوربین سه‌گانه هستند. دوربین اصلی از نوع ۱۲ مگاپیکسلی است و از لنز مجهز به دیافراگم متغیر بهره می‌برد که می‌تواند یکی از دو گشودگی F/1.5 یا F/2.4 را انتخاب کند و در ضمن مجهز به لرزشگیر اپتیکال است. در کنار آن، یک دوربین ۱۲ مگاپیکسلی تله‌فوتو (مجهز به لرزشگیر) برای زوم و دوربین ۱۶ مگاپیکسلی اولترا واید برای افزایش میدان دید، تعبیه شده است. روی هم رفته این دوربین‌ها در انواع و اقسام شرایط نوری عملکرد قابل توجهی دارند.

دوربین سلفی اصلی هر دو گوشی یکسان و از نوع ۱۰ مگاپیکسلی است که می­‌تواند ویدیو­هایی با کیفیت ۴K را ضبط کند. ولی در کنار دوربین سلفی مدل پلاس، سنسور ۸ مگایپکسلی تشخیص عمق قرار گرفته که باعث شده شکل حفره نمایشگر به شکل بیضی دربیاید.

طبق اعلام سامسونگ، عرضه این گوشی‌ها از تاریخ ۸ مارس آغاز می‌شود.برای خرید مدل پایه گلکسی اس ۱۰ باید مبلغ ۸۹۹ دلار و برای خرید مدل پایه گلکسی اس ۱۰ پلاس، باید مبلغ ۹۹۹ دلار بپردازید.این دو مدل، در رنگ‌های سفید، مشکی، آبی، سبز و صورتی روانه‌ی بازار می‌شوند.البته نباید رنگ‌های مشکی و سفید سرامیکی مدل پلاس را هم از قلم بیندازیم.
