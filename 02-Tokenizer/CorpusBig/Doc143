عکس نویسنده
نویسنده : زینب حکیمی
بازدید : 2436
زمان تقریبی مطالعه : 5 دقیقه
تاریخ : شنبه 1397/12/04
آب کرفس
برخی مردم نوشیدن آب‌میوه را آسان‌ترین راه برای اضافه کردن میوه‌ها و سبزیجات به رژیم غذایی‌شان می‌دانند. اگرچه این موضوع جدیدی نیست، اما در مورد آب کرفس، به طور ویژه محبوبیت خاصی ایجاد شده است. این روزها توصیه‌های بی‌پایانی در مورد خواص آب کرفس می‌بینیم و می‌شنویم، اما دانستن آنچه این نوشیدنی با بدن ما می‌کند، می‌تواند سودمند باشد:

بنابراین، مزایای آب کرفس چیست؟
یکی از اصلی‌ترین خواص نوشیدنی کرفس، هیدراته کردن بدن است. 16 اونس (حدود 450 گرم) از آب ساقه کرفس، شامل آب بیشتری نسبت به سبزیجات معمولی می‌شود. تعداد بسیار محدودی از مردم از ساقه کرفس به عنوان منبعی برای هیدراته کردن بدنشان استفاده می‌کنند، بنابراین می‌توان گفت نوشیدن آب کرفس بدنتان را بیشتر هیدراته می‌کند زیرا شما راحت‌تر و بیشتر می‌توانید فرم نوشیدنی این سبزی را مصرف کنید.
به غیر از آب‌رسانی به بدن و مقدار کمی از ویتامین‌ها و مواد معدنی موجود در کرفس، خواص کم دیگری نیز در این سبزی نهفته است. اکثر ادعاهای تأثیر آب کرفس بر سلامتی بدن تنها نقل قول و حرف‌هایی هستند که در بین مردم رواج پیدا کرده و تنها متکی به تجارب افراد بعد از نوشیدن آن می‌باشند؛ اما این حکایات افراد، همگی دارای مدرک معتبر نیستند. به علاوه اگر کسی شروع به نوشیدن آب کرفس می‌کند، احتمالاً تغییرات دیگری نیز در سبک زندگی‌اش ایجاد خواهد کرد که می‌تواند تأثیراتی همچون کاهش وزن و یا شفافیت پوست بر او داشته باشد.

شواهد زیادی وجود دارد که نشان می‌دهد خود سبزی کرفس دارای طیف گسترده‌ای از مزایای بهداشتی است که شامل کاهش خطر ابتلا به بیماری‌های قلبی، بیمارهای کبدی و نقرس می‌گردد. با این حال، تحقیق در مورد اینکه آیا آب کرفس نیز مزایای مشابهی را ارائه می‌دهد یا خیر، بسیار محدود است

تحقیقات، به اندازه کافی از دیگر ادعاهای موجود حمایت نمی‌کنند
توصیه‌های مربوط به اثرات مفید آب کرفس بر روی سلامتی، در حال گردش در اینترنت است و شامل هر چیزی از کاهش وزن و کمک به گوارش تا کاهش التهاب و جلوگیری از سرطان می‌شود. متخصصین هشدار داده‌اند که این ادعاها به طور جدی و بالقوه می‌توانند خطرناک باشند. هیچ مدرکی در جهت حمایت از توانایی آب کرفس در کمک به کاهش وزن وجود ندارد. فرایند تهیه آب‌میوه یا سبزیجات باعث از بین رفتن فیبر موجود (که باعث ایجاد احساس سیری و کاهش وزن می‌شود) خواهد شد. در مورد تأثیر این نوشیدنی بر گوارش هم همین‌طور، برخی افراد گمان می‌کنند نوشیدن آب کرفس در هنگام صبح، زمانی که ناشتا هستند، به بهبود گوارش و هضم بهتر غذاهایی که در طول روز خواهند خورد، کمک می‌کند، در حالی که در مورد این ادعا نیز هیچ شاهدی وجود ندارد.
